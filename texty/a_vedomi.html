<!DOCTYPE HTML>
<HTML lang="cs">
<HEAD>
 <META charset="utf-8">
 <META name="viewport" content="width=device-width, initial-scale=1">
 <TITLE>Vědomí</TITLE>
 <LINK rel="stylesheet" type="text/css" href="../default.css">
</HEAD>
<BODY class="article">

<h3>Vědomí</h3>
 Jaká je povaha vědomí? Tahle otázka trápila několik lidí (filosofů), když
 na různých odpovědích vznikaly různé filosofické směry
 (je to projev duše: idealismus; je to funkce hmoty: materialismus).
 Aby se už netrápili, napsal jsem jak to je.
<p>
 Vědomí jako kontinuální uvědomování si vlastní existence známe každý jako 
 velmi zřetelný fenomén, stejně zřetelný jako třeba vidění.
 Kdyby nás zajímal mechanismus vidění, můžeme rozebrat oko, oční nerv a
 příslušné laloky, najdeme tyčinky a čípky, neurony specializoané na 
 rozpoznávání svislých hran atd.
 Kam ale sáhnout, když nás zajímá povaha vědomí?
 Jeho mechanismus, když dnes ještě nejde odhalit rozebráním něčeho, 
 můžeme naštěstí snadno odhadnout.
<p>
<B>
 Vědomí je vnímání toho, co se děje v určité (říkejme vědomé) části našeho 
 mozku. Nezbytné je aby vnímané informace doputovaly zpět do vědomé části,
 tím vzniká zpětná vazba. Čím je oblast širší a vazba zřetelnější,
 tím je širší a zřetelnější vědomí.
</B>
<p>
 Tak jako nám smysl <I>zrak=optické vnímání okolí</I> dává vědět co je
 kolem nás, tak nám smysl <I>vědomí=vnímání části dění ve vlastním mozku</I>
 dává vědět čím se zabývá náš mozek. Tento zvláštní smysl není ničím tajemným,
 je to prostá zpětná vazba; určitá <B>část</B> z toho, co mozek vymyslel,
 se stává jedním z jeho vstupů, vedle zraku, sluchu a dalších smyslů.
 Rozsah této části se průběžně mění, např. ve spánku je velmi malý, možná
 nulový.
<p>
 Proč nám ale vědomí připadá tak reálné?
 Reálné nám připadá to, o čem nás informují smysly.
 <I>Když vnímáme co se děje v našem mozku</I>,
 tj. zabýváme se vstupy přicházejícími ze smyslu vědomí,
 <I>stejným smyslem se o tomto aktu hned můžeme dozvědět.</I>
 Takto nás smysly informují o vědomí a dávají mu zdání stejné reálnosti,
 jakou dává zrak tomu co vidíme.
<p>

<p>
 Pro názornost aplikujme teorii na pár otázek.
<UL>
 <LI>
   <I>Proč vnímáme pořád sebe, kde se bere kontinuita vědomí?</I><BR>
   Je to tím, že i vzpomínky vybavené z paměti vstupují do vědomí
   a mezi nimi samozřejmě i vzpomínky na sebeuvědomování před chvílí,
   včera, před rokem atd. Když si teď uvědomuji, že jsem Štěpán, proces vědomí
   se musí odehrávat ve Štěpánově mozku a má logicky 
   přístup právě ke vzpomínkám, kdy si Štěpán uvědomoval sám sebe.
 <LI><I>Je k vědomí potřeba vyspělý intelekt?</I><BR>
   Není. Takový vlk, pokud má vědomí, si může vědomě říkat
   "Jé, já mám hlad. Hele, támhle je nějaká mršina. Nikde nikdo, poběžím k ní."
   Nikdy si ale neříká "Jé, já si uvědomuji vlastní existenci. Myslím, že
   to je má nesmrtelná duše v mém vlčím těle.", na tak abstraktní myšlení
   nemá vlk dostatečně rozvinutý mozek.
 <LI><I>Může mít stroj nebo program vědomí?</I><BR>
   Ano. Stroj může dostatečně věrně napodobit mozek.
   Program může obsahovat zpětnou vazbu analogickou té v mozku.
   Rozdíl je v tom, že stav mozku se mění kontinuálně,
   stav programu skokově. Ale po každém skoku se mohou stavy libovolně
   přesně blížit (<a href="a_mozek.html">podrobněji</a>).
 <LI><I>Jak se změní chování programu po přidání zpětné vazby odpovídající vědomí?</I><BR>
   Nevím. Chtělo by to vyzkoušet.
   Zatím nad hranicí možností.
 <LI><I>Jak by se lišil člověk bez vědomí?</I><BR>
   Nevím. Ale vyvinout inteligentní mozek bez zpětné vazby zahrnující
   podstatné smyslové vstupy a výstupy myšlení
   by mohlo být o dost obtížnější a zdravý člověk bez vědomí neexistuje.
   Na druhou stranu zatím nevidím žádný závažný důvod proč dělat
   čáru mezi nositeli vědomí a ostatními... i když se to nabízí,
   někomu třeba jako nápověda při zvažování koho (jaké zvíře) může zabít
   a sníst a koho ne.
 <LI><I>Mají zvířata vědomí?</I><BR>
   Mohou mít.
   Nepochybuji, že šimpanz nebo delfín ke zřetelnému vědomí běžně dospívají,
   zatímco chroust je bez šance. K přesnějšímu stanovení hranice
   bude nutné zeptat se etologů.
</UL>

 kolem 1998, korekce 15.5.2002

<hr>

<h3>Literatura</h3>
Jsou knihy, které se blízkými otázkami zabývají s využitím
nejnovějších experimentálních dat a vědeckých poznatků.
Tato stránka řešící problémy čistě úvahou by asi nevznikla kdybych o nich tehdy 
věděl. Musím občas zajít do knihovny.

<p><b>Dan Dennet: Consciousnes Explained</b><br>
Vědomí je nejlépe popsáno jako mnohonásobné "proudění", tj. jako mnohonásobné
zakódování události šířící se mozkem. V kterémkoliv okamžiku, kdy vnímáme, 
myslíme a jednáme je ve hře velké množství mozkových systémů a každý z těchto
systémů oddělenně zaznamenává některou stránku vnímání, myšlení či jednání.
Ani jeden z těchto "proudů" není "správnější" než jiný, ale mohou se ovlivňovat
a také se navzájem ovlivňují.

<p><b>František Koukolík: Lidský mozek a jeho duše</b><br>

<p><b>F. Crick: Věda hledá duši (Překvapivá domněnka)</b><br>

<p>Otázka pro příští den zní: Jaká je povaha svobodné vůle?

<p>
<a href="../dee">Dee</a>
</BODY>
</HTML>
