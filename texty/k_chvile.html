<!DOCTYPE HTML>
<HTML lang="cs">
<HEAD>
 <META charset="utf-8">
 <TITLE>Osudná chvíle</TITLE>
 <META NAME="Author" CONTENT="Dement">
 <META NAME="Genarator" CONTENT="Deus ex Machina 3.01">
 <LINK rel="stylesheet" type="text/css" href="../default.css">
</HEAD>
<BODY background="bamboo.jpg" style="margin-left:100px">

<h1>Osudná chvíle</h1>

<div class=kino>
<P>Osudná chvíle, ČSR 1935
<BR>Režie: Václav Kubásek
<BR>Hrají: anonymní pornoherci
</div>

<P>Jako poctiví čtenáři jste určitě nepřeskočili hlavičku s údaji o filmu, zvlášť o hercích, takže teď možná horlivě hltáte první větu, scrollujete dolů, klikáte jestli nebude slideshow, hledáte fotodokumentaci... protože recenze na takhle hardcore výchovně naučný pornofilm v Realtimu opravdu ještě nebyla. Ovšem já, jako nesmírně zkušený recenzent vím, jak udržet napětí, jak si s vámi pohrát jako kočka s myší a přinutit vás tohle všechno přečíst. Klíčové je nevrhnout se hned do popisu pohlavního ústrojí, musí se začít banálně a pak gradovat. Takže začneme přátelským upozorněním: Tato recenze je silně psychotická ať už to znamená cokoliv, napsaná na poslední chvíli před uzávěrkou, což mě dozajista omlouvá, a do třiceti nepřístupná!!! Buďte ale rádi, že nejste v USA, tam by byla tak do sta s výhrůžkou totemizací a to opravdu není hezký konec, Biges na dobrovolnících rád předvede.

<P>Ale teď si představte, že se píše rok 1935, jste na gymnáziu a jdete se třídou do bia na výchovně naučný pořad. Opona se roztahuje, promítačka se roztáčí a na plátně se objevují titulky společnosti s monopolem na výchovně naučné pořady. Václava Kubáska asi ze skript FAMU ani z bio sálů zatím neznáte, i když je jeho tvorba pravděpodobně jedna bomba za druhou. Film začíná tvrdě, v záběru je dívka zjevně lehkých mravů, kamera se přesouvá na kavárenského povaleče se začínající pleší a další dívku opřenou o něj z druhé strany, výrazy ve tvářích a dialog nikoho nenechávají na pochybách, že tohle je opravdová spodina zdravé společnosti. Děj se přesouvá do útulného bytečku, ke staré ale usměvavé paní přichází muž a radostně jí oznamuje, "Maminko, byl jsem povýšen na tajemníka pana řídícího" a maminka září, ale pak se najednou zachmuří. "Škoda, že se toho nedožil tvůj otec."
<BR>Tady ještě žádné výchovně naučné záběry nejsou, dám vědět až to začne, aby mohly útlocitnější povahy odejít. Pan řídící zve svého tajemníka na derby, kde ho seznamuje se svou dcerou, ti si vyměňují pohledy, doma se syn hned svěřuje mamince, že se seznámil s nádhernou dívkou, maminka že už měl načase. Ale aby toho pak nebylo moc naráz, musím vás upozornit, že příjicí, kapavkou a měkkým vředem v ČSR ročně onemocní 160000 lidí!!! Z výzkumů vyplývá, že nejvíce mužů se nakazí od profesionálních prostitutek, dále od přítelkyň, od náhodných známostí z kaváren, méně od sklepnic, od artistek a tanečnic a nakonec poměrně malá část i od žen. Zpět k filmu. Mezitím se chystá svatba. Kavárenský povaleč přemluví svého starého přítele, nyní novopečeného pana tajemníka, že se musí nějak rozloučit se svobodou a poslední večer před svatbou jdou do kavárny. Tam se pan tajemník, budu mu radši nějak říkat, třeba Bimbo, seznamuje s vydatnou povalečovou pomocí s falešně zpívající zpěvačkou Mimi a chválí její zpěv. Když na Mimiinu žádost o cigaretu odpovídá, že bohužel nekouří a nepije, chystá se už v promítačce scéna, kdy se poprvé napije alkoholu a začne se přímo horrorově odporně smát, evidentně pod vlivem tří promile nějakého démona!! A maminka zatím doma netrpělivě čeká... Bimbo jde k Mimi do bytu.
<BR>Zase mi nedá, abych neodskočil kousek dopředu a nepřipravoval si půdu pro případ, že dokážu napsat co tam s čím v detailním záběru dělali, jak to vypadalo a jak výchovné to bylo. A abych neodskočil v rámci odskoku: ReDox mě na začátku upozornil na bugu v recenzi na Svůj mezi cizími od Nikity Michalkova: místo Pragma Aux mělo být Faux Pas. Omlouvám se. Stáhněte si obě dema, ale logo Mosfilmu, tvrdou značku a záruku kvality, uvidíte jen ve Faux Pas. Naopak já ReDoxe ve dvou třetinách filmu upozornil, že jsem nečekal takový porno.
<BR>Mimi a Bimbo už jsou zase oblečení, když vstoupí Vyděrač a chce od Bimba peníze. Perou se, padne výstřel, Vyděrač se nehýbe, Bimbo prchá do Záhřebu nebo někam, bukvy všude kolem. Geniální prostřih na muže před vchodem do ústavu jak říká lékaři, "Teď už vím, že bylinky to nevyléčí" a vstupuje. V kavárně si šuškají proč se Mimi už několik dní neukázala, že má nějakou divnou nemoc. Bimbo čte noviny, o žádné vraždě nepíšou, asi se nic nestalo, ale zaujme ho inzerát na zázračný čaj léčící kapavku. Tak je to! Bimbo ho zkusí, ale když nepomáhá, rázně ho smete ze stolu a jde k lékaři. Lékař je dobrý muž a Bimba poučí o pohlavních chorobách.
<BR>Pozor, zde začíná hardcore dokumentární porno. Už po prvních pěti minutách předvádění silně chorobně vypadajících orgánů doprovázených patřičným odborným výkladem bylo jasné, že křehké dívky v sále mají zaděláno na celoživotní trauma. Teď trochu předběhnu, ale když jsem se po skončení rozhlédl po sále, ukázalo se, že křehké dívky zřejmě nejsou co bývaly. Dokumentární vložka pokračovala dalších dvacet minut a nevynechala žádné místo a žádný záhyb, v kterém by se mohl skrývat vřed, deformace nebo rozkládající se kůže. Efektní byly ukázky léčby, zabodnutí injekce pět centimetrů do hýždě a pumpování koňské dávky léku doprovázené výkladem "když se vše provede rychle, pacient ani nepostřehne"... Někdo pak říkal, že Salo aneb 120 dnů Sodomy (viz zmínky v RT52 v recenzi na Kanárka) je proti tomuhle pohoda. Neviděl jsem, nemůžu potvrdit, ale možná bych i věřil... Každopádně jsem teď zcela osvícen ve věci pohlavních chorob.
<BR>Lékař dokončil svůj mimořádně zajímavý a detailní výklad. Bimbo se šťastně vrátil domů, kál se za hříchy, bylo mu odpuštěno a film skončil záběrem na jejich dítko. Zdravé dítě! Zdravá rodina! ZDRAVÝ NÁROD!
<BR>Jak se vám líbilo bio? Teď hezky zpátky do školy a dbejte ponaučení skrytých ve výchovně naučném sexuálním velkofilmu Osudná chvíle. Za všechno může příležitost. Zvlášť pozor na sklepnice.

<P align=center><b>95%</b> (v Realtimu 10/10)

<P>Co nezabije to posílí, hodnocení 10 není nezodpovědné mrhání, ale náraz o horní hranici. Přál bych všem vidět po skončení filmu ty rozzářené tváře.

</BODY>
</HTML>
